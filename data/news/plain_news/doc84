- Składam wielkie uznanie i szacunek dla Waldemara Pawlaka - zaznaczył Piechociński na początku swojego wystąpienia. - W związku z tym, że mogę zwołać razem z Jarosławem Kalinowskim posiedzenie Rady PSL dopiero po tygodniu od kongresu, zapraszam na 1 grudnia na posiedzenie rady - poinformował prezes PSL. - Na bieżąco korzystam z doradztwa Józefa Zycha. Cieszę, że się PSL ma taki autorytet - zaznaczył Piechociński, który następnie podziękował ministrowi pracy Władysławowi Kosiniak-Kamyszowi za współpracę i konsultację. Czy to koniec politycznej kariery Waldemara Pawlaka?  - Nie będę wnosił o korektę personalną w składzie rady ministrów. Dzisiaj odbędę rozmowę z Donaldem Tuskiem o 19. Bardzo proszę, abyście państwo dali mi jutro trochę medialnego oddechu. Potem będziemy funkcjonować z wielką życzliwością dla mediów. Wierzymy, że to pozwoli uspokoić naszą rozdygotaną politykę - mówił nowy prezes PSL. Piechociński zaznaczył też, że według niego do wyborów parlamentarnych koalicja PO-PSL nie ma realnej alternatywy. - Chcemy stanowić dla tego rządu mocne zaplecze - podsumował.