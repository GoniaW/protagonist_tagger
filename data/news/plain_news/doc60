W poniedziałek wieczorem Tusk spotkał się z Pawlakiem w kancelarii premiera. Według wcześniejszej zapowiedzi, szef rządu miał też w poniedziałek wieczorem telefonicznie rozmawiać z Piechocińskim. Wkrótce potem CIR opublikowało lakoniczny komunikat: "Premier Donald Tusk pogratulował Januszowi Piechocińskiemu objęcia funkcji prezesa Polskiego Stronnictwa Ludowego i przyjął dymisję Waldemara Pawlaka z funkcji wicepremiera i ministra gospodarki". Pokłosie wyborów w PSL-u Waldemar Pawlak zapowiedział, że złoży dymisję podczas sobotniego kongresu PSL-u. Przegrał wówczas z walkę o przywództwo w Stronnictwie z Januszem Piechocińskim. Dziś stosowne pismo trafiło do premiera Donalda Tuska. O swojej decyzji Pawlak poinformował także prezydenta Bronisława Komorowskiego. Pawlak poinformował o tym po poniedziałkowym spotkaniu z prezesem PSL Januszem Piechocińskim w siedzibie PSL przy ul. Kopernika w Warszawie. Podczas rozmowy Pawlak oficjalnie przekazał Piechocińskiemu władzę w partii. Po rozmowie, która trwała mniej więcej kwadrans, Pawlak powiedział, że dotyczyła ona m.in. negocjacji budżetowych w UE, "a także tych spraw, które są w tej chwili ważne w działaniach rządu, takich jak pakt fiskalny i (...) choćby pakiet energetyczny". - Wymieniliśmy się opiniami i teraz zachęcam państwa do tego, abyście już komunikowali się w sprawach PSL z Januszem Piechocińskim - oznajmił.