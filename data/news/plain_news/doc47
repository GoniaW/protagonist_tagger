- Do tej pory byliśmy w tym zakresie oazą spokoju. Uważam, że potrzebny jest duży spokój i rozwaga. Tu grają różne emocje. Wziąłbym pod uwagę to, że ludzie mają pewne granice wytrzymałości. To są często desperackie kroki - powiedział w "Jeden na jeden" w TVN24 Stanisław Kalemba, minister rolnictwa i rozwoju wsi. - Trzeba tę sprawę wyjaśnić, ta sprawa jest bardzo poważna - dodał. Stanisław Kalemba dodał, że należy unikać "podgrzewania wzajemnych animozji". - Czuję się bezpieczny, nigdy nie myślałem o ochronie, nie chciałbym z niej korzystać - zaznaczył, zapytany, czy obawia się o swoje bezpieczeństwo. - Ochrona prezydenta i premiera jest potrzebna, ale dla zwykłych ministrów jest to zbędne - podkreślił. Zapytany o to, jakie mogły być powody planowania zamachu terrorystycznego powiedział, że byłby skłonny do stwierdzenia, że "to było działanie związane z tym, że coś się ludziom nie podoba i nie wytrzymują". "Martwię się, że dowiemy się o bardzo poważnym zagrożeniu" - Zdajemy sobie sprawę, że Polska jest krajem otwartym, jest swobodny przepływ granic. Przed Euro 2012 zagrożenie terrorystyczne było bardzo realne. Prędzej, czy później musiało nas to spotkać - powiedział na antenie TVN24 Piotr Niemczyk, ekspert do spraw bezpieczeństwa. Dodał, że "mieliśmy ujawnienie w internecie jednej bardzo nieprzyjemnej strony, mieliśmy do czynienia z gromadzeniem materiałów wybuchowych przez piromanów, więc wcześniej, czy później musiało dojść do takiej sytuacji". - Martwię się i boję, że dowiemy się o bardzo poważnym zagrożeniu - podkreślił. Dodał, że "wiadomo, jaki był cel planowania ataków, ale nie jest określony budynek, czy konkretna osoba". - Jest więcej możliwych celów ataku niż Sejm i niż prezydent - podkreślił.