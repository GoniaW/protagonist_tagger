- Chodzi o odszkodowania przyznawane w razie wypadku lub choroby mającej związek ze służbą. Zaproponowano nowe przepisy dotyczące orzekania o odszkodowaniach za wypadki w trakcie pełnienia służby oraz za choroby zawodowe. Chodzi o zbliżenie przepisów dotyczących funkcjonariuszy do regulacji obowiązujących w stosunku do żołnierzy zawodowych i w systemie pracowniczym (ubezpieczenia wypadkowe) - poinformowało CIR. Projektowane przepisy dają funkcjonariuszom lub ich małżonkom, dzieciom, wnukom, rodzeństwu i rodzicom prawo do jednorazowego odszkodowania z tytułu wypadku lub choroby. Za jednakowe uszczerbki na zdrowiu taka rekompensata ma być jednakowa dla wszystkich funkcjonariuszy niezależnie od stanowiska, stopnia i rodzaju służby; obecnie jej wysokość zależy bowiem od uposażenia. W uzasadnionych przypadkach szef MSW będzie mógł przyznać odszkodowanie wyższe niż kwota wynikająca z przepisów. Podobnie jak dotychczas odszkodowanie nie będzie przysługiwać funkcjonariuszowi, jeśli wypadek lub choroba wynikną wyłącznie z jego umyślnego albo rażąco niedbałego działania lub zaniechania, jeśli będzie on pod wpływem alkoholu lub środków odurzających albo jeśli uszczerbek nad zdrowiu lub śmierć zostały spowodowane z winy umyślnej funkcjonariusza. Jednak jeśli w takich okolicznościach funkcjonariusz zginie, jego rodzina będzie miało prawo do odszkodowania. Wzorem regulacji obowiązujących w systemie powszechnym przepisy dotyczące funkcjonariuszy nie będą już obejmować świadczeń z tytułów wypadków w drodze do i z miejsca służby. Tak samo jak cywile, w takich przypadkach funkcjonariusze będą mogli ubiegać się o rentę. W ustawie zostanie doprecyzowany katalog osób uprawnionych do otrzymania jednorazowego świadczenia odszkodowawczego. Będzie ono przysługiwało funkcjonariuszowi - lub członkom rodziny zmarłego funkcjonariusza - w trzech przypadkach. Po pierwsze – gdy doznał uszczerbku na zdrowiu lub zmarł na skutek wypadku w ciągu 3 lat. Po drugie – gdy doznał uszczerbku na zdrowiu wskutek choroby nie później niż w ciągu 3 lat od zwolnienia ze służby. Po trzecie – w sytuacji, gdy zmarł wskutek choroby w ciągu 3 lat od ustalenia uszczerbku na zdrowiu, nie później jednak niż w ciągu 3 lat od zwolnienia ze służby. Zaproponowano rozszerzenie katalogu używek, po spożyciu których funkcjonariusz ulegając wypadkowi nie otrzyma jednorazowego świadczenia odszkodowawczego. Obecnie do takich używek zalicza się alkohol, po zmianach do tego katalogu zostaną dopisane środki odurzające i inne substancje o podobnym działaniu. Według nowego przepisu, funkcjonariusz będzie pozbawiony prawa do świadczenia odszkodowawczego w razie wypadku, którego wyłączną przyczyną było jego zachowanie spowodowane spożyciem alkoholu, środków odurzających lub innych substancji o podobnym działaniu. (JS)