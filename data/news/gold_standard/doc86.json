[{"content": "W ten sposób prezydent odniósł się podczas konferencji prasowej w Neapolu do zmiany na stanowisku prezesa PSL. Waldemara Pawlaka podczas sobotniego kongresu zastąpił Janusz Piechociński. Komorowski podkreślał na wspólnej konferencji prasowej z prezydentami Włoch i Niemiec: Giorgio Napolitano i Joachimem Gauckiem, że demokracja w jednej z partii koalicyjnych nie przyniesie negatywnych skutków dla stabilności koalicji. Prezydent był pytany, czy zmiany w kierownictwie PSL mogą odbić się na negocjacjach w sprawie unijnego budżetu na lata 2014-20. - Trzeba koncentrować wszystkie polskie wysiłki na zabiegach o jak najlepsze z punktu widzenia Polski i Europy rozwiązania w przyszłej perspektywie budżetowej - mówił Komorowski. W jego ocenie każde zawirowanie w Polsce może potencjalnie stanowić zagrożenie dla jasności polskiego działania. Jednak - zastrzegł prezydent - póki co nie widzi \"żadnych zagrożeń z powodu naturalnej, demokratycznej zmiany w ramach jednej z partii koalicyjnych\". - Demokracja nie szkodzi interesom Polski, nie przyniesie negatywnych skutków dla stabilności koalicji i dla stabilności, i logiki polskich zabiegów na poziomie UE - zaznaczył Komorowski. Piechociński w sobotnim głosowaniu podczas kongresu PSL otrzymał 547 głosów; dotychczasowy lider ludowców, wicepremier Waldemar Pawlak - 530. Po przegranej Pawlak zapowiedział rezygnację z funkcji wicepremiera i ministra gospodarki. Dymisję złożyć ma na ręce premiera Donalda Tuska jeszcze w poniedziałek. (JM)", "entities": [[111, 128, "Waldemar Pawlak"], [1298, 1313, "Waldemar Pawlak"], [1335, 1341, "Waldemar Pawlak"], [1447, 1460, "Donald Tusk"]]}]