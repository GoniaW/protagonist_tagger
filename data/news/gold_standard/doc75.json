[{"content": "\"W dniu 16 listopada 2005 roku w programach informacyjnych »Panorama« 2 programu TVP i »Fakty« telewizji TVN wyemitowano moje oświadczenie, iż powód Lech Wałęsa współpracował ze Służbą Bezpieczeństwa i pobierał za to pieniądze. To oświadczenie stanowiło nieprawdę i naruszało godność osobistą i dobre imię Lecha Wałęsy, wobec czego ja, Krzysztof Wyszkowski, odwołuję je w całości i przepraszam Lecha Wałęsę za naruszenie jego dóbr osobistych\" - taki komunikat pojawił się m.in. po \"Faktach\" TVN. Kto jednak stoi za przeprosinami? Według samego Wyszkowskiego, nie on. - Nie przeprosiłem i nie przeproszę Lecha Wałęsy - tak były związkowiec napisał w oświadczeniu, które otrzymał portal Niezależna.pl. Wyszkowski pisze, że Wałęsa w wyemitowanym oświadczeniu \"przeprosił sam siebie\". - W moim imieniu, przeprasza za nazwanie go przeze mnie tajnym współpracownikiem o ps. \"Bolek\". Taką możliwość dał mu absurdalny wyrok Sądu Apelacyjnego w Gdańsku z marca 2011 r., który wbrew faktom historycznym orzekł, że \"nie było i nie ma\" \"sprawdzonych i pewnych dowodów\" agenturalności Wałęsy - tłumaczy Wyszkowski. Dalej były związkowiec tłumaczy, że \"nie przeprosiłem i nie przeproszę Wałęsy za moje słowa prawdy\". Wyszkowski kontra Wałęsa  W prawomocnym wyroku z marca 2011 r. Sąd Apelacyjny w Gdańsku nakazał Wyszkowskiemu przeproszenie b. prezydenta za wypowiedź w telewizji z 16 listopada 2005 r., w której nazwał Wałęsę tajnym współpracownikiem SB. W tym samym dniu były prezydent otrzymał od IPN status pokrzywdzonego i zapowiedział, że będzie od tego momentu pozywał do sądu osoby, które nadal będą twierdzić, iż był agentem służb specjalnych PRL. Zgodnie z wyrokiem przeprosiny miały ukazać się w lokalnej \"Panoramie\" TVP2 oraz \"Faktach\" TVN. W maju 2011 r. Wyszkowski wydał oświadczenie, w którym napisał, że nie zamierza przepraszać Wałęsy. Argumentował m.in., że sąd może orzec o obowiązku przeprosin, ale - jak dowodził Wyszkowski - \"nie może go zmusić, czy nakłaniać, do złożenia konkretnie sformułowanego oświadczenia, jeżeli miałby głosić nieprawdę, zaświadczać coś, o czym nie jest przekonany, albo - czego zupełnie nie rozumie\". Wyszkowski wyjaśniał także, iż wykonanie wyroku sądu poprzez oświadczenia w dwóch telewizjach to wydatek rzędu \"setek tysięcy złotych\", co przekracza jego finansowe możliwości. (niezalezna.pl/PAP, Pog)", "entities": []}]