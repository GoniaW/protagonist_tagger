[{"content": "- Nie jesteśmy członkiem strefy euro, ale chcemy nim być. Mamy to wpisane w Traktat Akcesyjny, a także wynika to z polskiego przekonania, że strefa euro będzie tym najważniejszym obszarem przy pogłębionej integracji europejskiej, a chcemy być konsekwentnie w sercu integracji europejskiej – podkreślił Komorowski. Jak dodał, nasz kraj \"przygotowuje w tej chwili plan działań, który będzie ogłoszony jako kalendarz polskich przygotowań do tego, by w odpowiednim momencie wejść do strefy euro\". - Jestem przekonany, że uzyskamy taką zdolność polskiej gospodarki w 2015 roku – oświadczył prezydent. Według Komorowskiego \"łatwiej będzie podjąć decyzję, jeśli strefa euro się uzdrowi\". - Dzisiaj opinia publiczna obawia się przystąpienia do strefy euro, bo słyszy negatywne sygnały. Musimy pracować nad opinią i nad samą strefą euro – zauważył. Prezydent Polski przebywa w Neapolu z dwudniową wizytą. Rozpoczęte poniedziałkowym spotkaniem z prezydentami Włoch i Niemiec rozmowy Komorowskiego w dużej mierze dotyczą negocjacji nad nowym budżetem UE na lata 2014-2020. Jak powiedział prezydent dziennikarzom, przekonuje on swoich rozmówców, że \"fundusz spójności to jest fundusz inwestycji w polską gospodarkę, który się zwróci\". - Włochy, które są płatnikiem netto, podzielają nasz punkt widzenia, że dla dalszego wzrostu gospodarczego nie tylko Polski, ale całej UE, ważne jest utrzymanie odpowiedniego finansowania i funduszu rolnego i funduszu spójności. Włosi to świetnie rozumieją, ponieważ dla nich fundusz spójności to jest przede wszystkim szansa na wyrównywanie istotnych różnic w poziomie życia i rozwoju gospodarczego w ramach Włoch – mówił prezydent. Jak dodał, w Polsce mamy potrzebę dogonienia Europy i wyrównania szans różnych regionów Polski. Komorowski chce także przekonywać, by unijny program wymiany młodzieży Erasmus jak najmniej ucierpiał z powodu kryzysu gospodarczego. - To także jest inwestycja w przyszłość – podkreślił.", "entities": []}]