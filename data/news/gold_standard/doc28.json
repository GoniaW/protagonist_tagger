[{"content": "Mieszkaniec Krakowa był tak zdeterminowany, że najprawdopodobniej był nawet gotów zginąć. Widać to po treściach, które publikował na forach internetowych. Podejrzany nie dbał o ostrożność w sieci. Do kontaktu podawał maila, który widniał także pod jego nazwiskiem na stronie uniwersytetu. Głównie komentował potknięcia rządu PO-PSL. \"Czas najwyższy przestać pieprzyć i zacząć działać. Od samego gadania nic sie nie osiągnie. Jedna jedyna osoba to nic, ale grupa osób to juz coś. Zapraszam do kontaktu osobistego\" - to jeden z wpisów pod artykułem o ACTA. Komentował również artykuły dotyczące Unii Europejskiej. \"Zastanawiam się, co i jak trzeba mówić do większości ludzi, którzy myślą, że mamy »wolność i demokracje«, którzy w to święcie wierzą. Właśnie tylko dlatego, że zmanipulowane, reżimowe media im to wmawiają. Między innymi Komisji Europejskiej tak bardzo przeszkadzają wolne media, bo nie można nimi sterować i manipulować. Pytanie: Czym jest Komisja Europejska? Ciałem, które nie jest wybierane w powszechnych wyborach, tak jak ma to miejsce z eurodeputowanymi w Parlamencie Europejskim. Kto ich wybiera do tejże Komisji? Grupa »Bilderberg Group« - czyli najbogatsi, najbardziej wpływowi ludzie na świecie. Wniosek nasuwa się sam, że żyjemy w państwie totalitarnym, a »wolność i demokracja« zwyczajnie to mit\" - pisał.", "entities": []}]