[{"content": "To ważne wydarzenie w bulwersującej sprawie. Małżeństwo Drzewińskich zaginęło przed kilku laty. Elżbieta Drzewińska w październiku 2006 roku - ostatni raz widziano ją, jak szła do kościoła przez centrum miasta. Jej mąż zniknął rok później. Wyszedł z domu i ślad po nim zaginął. Obojga do dziś nie odnaleziono. W listopadzie 2011 roku Centralne Biuro Śledcze zatrzymało Piotra B., dzikiego lokatora willi \"Chimera\", w której mieszkali Drzewińscy. Ten emerytowany kierowca tira był w konflikcie z właścicielami nieruchomości. Podejrzewano go o zlecenie podwójnego zabójstwa. Ofiarami mieli być dwaj bracia, Wiktor i Piotr, synowie Drzewińskich. Zarówno synowie, jak i znajomi małżeństwa wskazywali na Piotra B. jako na sprawcę ich porwania. Co więcej, wkrótce po zaginięciu Elżbiety Drzewińskiej, w książce telefonicznej znaleziono kartkę, na której napisała, że jeśli coś jej się stanie, winny będzie właśnie niechciany lokator. Mimo to do tej pory mężczyzna nie był formalnie podejrzany. Dopiero teraz warszawska prokuratura apelacyjna oskarżyła go podżeganie do zabójstwa braci, uprowadzenie i nielegalne posiadanie broni. Śledztwo ciągnie się latami W 2009 r. synowie Drzewińskich wyznaczyli 100 tys. zł nagrody za informacje, które pomogą wyjaśnić sprawę zniknięcia rodziców. Śledztwo ws. zaginięcia małżeństwa początkowo prowadziła Prokuratura Rejonowa w Grodzisku Mazowieckim. Według mediów w postępowaniu popełniono błędy, m.in. nie zabezpieczono zapisu monitoringu miejskiego, na którym widoczny miał być samochód porywaczy Drzewińskiej; nie przesłuchano także dokładnie świadków, którzy mieli widzieć moment wciągania kobiety do samochodu. W styczniu 2009 r. ówczesny minister sprawiedliwości Andrzej Czuma spotkał się z synami Drzewińskich i obiecał pomoc w \"ściganiu niewykrytych jeszcze sprawców i doprowadzeniu do należytego ich ukarania\". W maju 2009 r. śledztwo zostało przekazane do Prokuratury Apelacyjnej w Łodzi. W kwietniu 2011 roku łódzka prokuratura umorzyła śledztwo - powodem był brak dowodów, że doszło do popełnienia przestępstwa. Jak jednak informowała wówczas łódzka prokuratura, umorzenie śledztwa nie oznaczało zaprzestania wyjaśnienia powodów i okoliczności zaginięcia małżeństwa oraz ustalenia ich losów. Działania w sprawie nadal prowadziła policja, która zatrzymała rok temu Piotra B. Śledztwo podjęła Prokuratura Apelacyjna w Warszawie. (Superwizjer, Onet/JM)", "entities": [[1369, 1380, "Tadeusz Mazowiecki"]]}]