[{"content": "Według cytowanego przez \"GW\" informatora, Brunon K. zaczął się niebezpiecznie interesować obchodami planowanymi na 11 listopada. Dlatego właśnie podjęto decyzję o zatrzymaniu go dwa dni wcześniej. Krakowska prokuratura apelacyjna, która prowadzi śledztwo, twierdzi natomiast, że Brunona K. zatrzymano akurat wtedy, bo po prostu zgromadzono materiał wystarczający do postawienia zarzutów. Rzecznik śledczych Piotr Kosmaty, pytany o zainteresowanie Brunona K. obchodami Święta Niepodległości odpowiada: - Takie obawy istniały, ale konkretów nie mieliśmy. Planował atak na Sejm  45-letni Brunon K., pracownik Uniwersytetu Rolniczego w Krakowie, przygotowywał zamach na prezydenta, rząd i parlamentarzystów. Według ustaleń ABW i prokuratury, mężczyzna, zatrzymany 9 listopada, zamierzał zdetonować w pobliżu Sejmu 4 tony materiałów wybuchowych umieszczonych w samochodzie. Do eksplozji miało dojść podczas posiedzenia z udziałem prezydenta, premiera i ministrów - w trakcie rozpatrywania w Sejmie projektu budżetu. Według prokuratury, Brunonem K. powodowały motywy nacjonalistyczne, ksenofobiczne i antysemickie. Niedoszły zamachowiec werbował do swojej akcji kolejne osoby.", "entities": []}]