[{"content": "- Do konkursu mogą przystąpić organizacje pozarządowe oraz inne podmioty zajmujące się pomocą ofiarom handlu ludźmi - poinformowała  rzeczniczka MSW Małgorzata Woźniak. Organizacja powinna posiadać minimum trzyletnie doświadczenie niezbędne do realizacji zadania oraz zatrudniać odpowiednio wyszkoloną i wykwalifikowaną kadrę. Zwycięzca konkursu będzie od stycznia do września 2013 roku prowadził Krajowe Centrum Interwencyjno-Konsultacyjnego dla ofiar handlu ludźmi. Zadanie to polega na prowadzeniu całodobowo telefonu zaufania dla ofiar i świadków handlu ludźmi, zakup podstawowych rzeczy i środków do życia dla ofiar handlu ludźmi (ubranie, środki higieniczne, wyżywienie). Organizacja, która otrzyma dotację będzie miała za zadanie świadczyć także m.in.: podstawową opiekę medyczną, pomoc ofiarom handlu ludźmi w kontaktach z organami ścigania i wymiarem sprawiedliwości, wsparcie psychologiczne, pomoc tłumacza, pomoc przy organizacji legalizacji pobytu, konsultacje prawne, będzie odpowiedzialna za kompleksową organizację bezpiecznego powrotu do kraju pochodzenia. W ramach zadania publicznego organizacja pozarządowa, która chce przystąpić do konkursu powinna zobowiązać się także do prowadzenia dwóch schronisk dla ofiar handlu ludźmi: jednego położonego w części południowo-zachodniej kraju, a drugiego w części północno-wschodniej oraz zapewnienia bezpiecznego zakwaterowania, noclegu ofierze z dziećmi, wyżywienia, opieki i całodobowej dyspozycyjności. Z dotacji przyznanej przez MSW będzie można sfinansować koszty utrzymania centrum, a także koszty administracyjne związane z realizacją zadania. Warunkiem przystąpienia do konkursu jest złożenie w MSW w terminie 30 dni oferty z dopiskiem \"otwarty konkurs ofert na realizację zadania publicznego: Prowadzenie Krajowego Centrum Interwencyjno-Konsultacyjnego dla polskich i cudzoziemskich ofiar handlu ludźmi\". W roku 2011 ówczesne Ministerstwo Spraw Wewnętrznych i Administracji przeznaczyło na realizację tego zadania 750 tys. zł. Od stycznia do grudnia 2011 r. centrum pracowało ze 112 ofiarami handlu ludźmi, przeprowadziło blisko 5 tys. rozmów telefonicznych. Więcej informacji na temat konkursu można znaleźć na stronie internetowej MSW - msw.gov.pl (JM)", "entities": []}]