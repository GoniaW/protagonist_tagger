[{"content": "\"W Polsce trwa prywatna wojna na 1 samolot i 96 trumien. Wojna, w której słowo »patriotyzm« staje się niepotrzebnym gadżetem. Tandetnym kotylionem pasującym nawet do kominiarki i kastetu\" – czytamy w nagłówku artykułu pt. \"Kiedy myślę Polska\" – zbiorze przemyśleń Wojewódzkiego na temat kondycji naszego narodu. \"Kiedy myślę Polska, to mam wrażenie, że tacy jak ja nie mają prawa myśleć o Polsce, bo są notorycznymi rasistami, ksenofobami, homofobami, mizoginami i generalnie szumowinami. A takich zwalniamy z konieczności myślenia o naszym kraju\" - pisze Wojewódzki. Jego zdaniem Polska to \"naród niegotowy na prawdę o własnej przeszłości. Niegotowy na własną psychoanalizę. Polska jest cierpiąca i mężna, a jak uważasz inaczej, to wyp***\". Jak podkreśla, często tak wielkie słowa jak naród, patriotyzm, ojczyzna czy tradycja, bywają tak puste, \"że można w nich więzić narody\". Miał tu na myśli wydarzenia towarzyszące niedawnym obchodom Święta Niepodległości. \"Na ulice wyszli Polacy zbiorowo deklarujący miłość do niepodległej ojczyzny. Doszło do zbiorowej orgii miłości. W użyciu były typowe dla patriotycznych pochodów rekwizyty\" – opisuje. Wojewódzki wymienił tu m.in. kostkę burkową, śmietniki i znaki drogowe. Jego zdaniem \"staliśmy się narodem groteskowym\", a ponadto \"nie chcemy się dogadać, porozumieć, zrozumieć, bo po prostu nie chcemy się poznać. Poznanie zawsze utrudnia agresję, a my lubimy być agresywni\". Kuba Wojewódzki porównuje Polaków do islamu. \"Islam to podobno całkiem przyzwoita religia, a jednak fundamentaliści robią z niej oręż do gnębienia innych. I tak jest z nami. Jesteśmy w miarę sensownym społeczeństwem, ale narodowi fundamentaliści robią z własnej miłości do ojczyzny oręż do gnębienia pozostałych. I albo się, bracie, dostosujesz do obecnie panującego poziomu wzruszenia i martyrologii, albo z ciebie bęcwał i element obcy\" – pisze. Według niego \"stajemy się ludźmi zniewolonymi agresją\", a \"żałosny populizm i zmasowane internetowe lincze stają się jedynym poziomem, na którym może się jeszcze dogadać kilku Polaków\". Podkreśla także, że \"antysemityzm jest u nas od lat nieopatentowanym perpetuum mobile\". Stawia przy tym śmiałą tezę: \"Polak Polakowi Żydem, najczęściej pod obrazkiem Najświętszej Panienki. Tak na wszelki wypadek\". Wytyka również klerowi, że coraz częściej słowo Betlejem myli im się z Bentleyem. Jaka czeka nas przyszłość? \"Jak kiedyś wieszczył Antoni Słonimski, Polska to jest kraj, w którym wszystko jest możliwe. Nawet zmiany na lepsze\" – pisze Wojewódzki. Od razu dodaje jednak, że z \"ostatniej Diagnozy Społecznej wynika, że 80 procent Polaków jest zadowolonych ze swojego życia tutaj. No cóż. Widocznie pozostałym 20 procentom brakuje pieniędzy na narkotyki\". Więcej w tygodniku \"Newsweek\". (Newsweek, TR)", "entities": [[2402, 2418, "Antoni Słonimski"]]}]