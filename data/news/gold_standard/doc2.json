[{"content": "Zdecydowaną część programu rozrywkowego w TVN stanowiła rozmowa o ostatnich filmach, w których zagrał Maciej Stuhr. Choć \"Obława\" i \"Pokłosie\", bo o nich mowa, budzą wielkie kontrowersje, przez Wojewódzkiego zostały nazwane \"najważniejszymi filmami tego roku\". Pytany o rolę w \"Obławie\", w której Stuhr gra zdrajcę i konfidenta, przyznał, że od lat chciał wcielić się w taką postać. - Ja się przygotowywałem (do tej roli - red.) kilkanaście lat, bo tak we mnie buzowało, żeby takiego gościa zagrać. Wiedziałem, że mam tyle środków aktorskich, których nigdy nie pokazałem, że cały chodziłem - przyznał. W podobnym tonie wypowiedział się na temat swojej roli w \"Pokłosiu\". - Marzyłem by w takich filmach zagrać. To role inne niż do tej pory - powiedział w rozmowie z Kubą Wojewódzkim w TVN. Odniósł się też do kontrowersji, jakie pojawiły się już po ukazaniu się filmu w kinach. Jak stwierdził, \"wojna lubi ubrudzić każdego\" i trzeba pamiętać, że w jej czasie nie wszystko było czarno-białe, a w okropnych sytuacjach stawali również Polacy. - Dowiedziałem się, że jestem Żydem, ale byłem też na jednej stronie z Adolfem Hitlerem. Jeszcze inni internauci porównują moje zdjęcie do Breivika i mówią, że muszę go zagrać - powiedział. Odniósł się tym samym do ataków na niego po roli w filmie i kilku wypowiedziach na ten temat. Dodał też, że sprawa antysemityzmu w Polsce jest dziwna, a łatwiej jest dziś przyznać się do homoseksualizmu niż do tego, że jest się Żydem. - Trzeba o tym mówić. Po raz pierwszy czuję, że to nie tylko jakiś film i rola - ocenił. Spotkanie u Wojewódzkiego nie było pierwszą rozmową o filmie. Kilkanaście dni temu aktor komentował całą sprawę w \"Kropce nad i\" w TVN24. - To mnie śmieszy. Co mam zrobić? Mam przynieść akt chrztu? – tak wówczas mówił o opiniach internautów, że nie jest prawdziwym Polakiem. Stuhr przyznał, że nie przewidział, iż kontrowersje wokół obrazu, inspirowanego wydarzeniami w Jedwabnem, skupią się na nim. - Nagle stałem się twarzą filmu \"Pokłosie\" i muszę przyjmować ciosy – mówił. - Pasikowski trzy lata temu udzielił wywiadu, w którym mówił jeszcze i problemach z realizacją filmu. Przeczytałem forum pod tym wywiadem i wiedziałem, że to dopiero przedsmak tego, co nas czeka – dodał. Zobacz zwiastun filmu \"Pokłosie\" Aktor stanowczo odpiera zarzuty, że film może szkalować Polaków. – Gdy dziecko przyjdzie ze szkoły i powie \"pobiłem kolegę\", to lepiej, niż gdy przyjdzie mama tego kolegi i powie \"pana syn pobił mojego\". Zasadnicza różnica, z jakiego źródła dowiadujemy się o pewnych rzeczach – tłumaczył. - Cieszę się, że ten film powstał. Temat wart jest dyskusji. Mam nadzieję, że to czemuś będzie służyć. Ten film jest o tym, co wyciągniemy z przyszłości i wniesiemy w przyszłość – mówił. Zaznaczył także, że \"Pokłosie\" w pewnym momencie przestaje być dosłowne, a staje się metaforą. - Rozmawiajmy, nie krzyczmy na siebie. Chciałbym namówić wszystkie strony, zainteresowane takim tematem – apelował aktor. I dodał: - Mam przyjaciela z dzieciństwa, który napisał mi dzisiaj na FB, że mi wybacza. Więc może jest jakaś szansa. Kontrowersje wokół \"Pokłosia\" Wprowadzenie na ekrany \"Pokłosia\", w którego obsadzie są m.in. Maciej Stuhr, Ireneusz Czop, Jerzy Radziwiłowicz, Danuta Szaflarska i Zbigniew Zamachowski, to jedno z najszerzej komentowanych wydarzeń w polskiej kinematografii w 2012 r. Film wywołuje wiele dyskusji, a także kontrowersje. Ma wśród publiczności i dziennikarzy wielu zwolenników (już kilka miesięcy temu, w maju, na festiwalu w Gdyni \"Pokłosie\" uhonorowano Nagrodą Dziennikarzy). Są też jednak przeciwnicy filmu, m.in. wśród internautów. Po premierze \"Pokłosia\" Stuhr, grający jedną z głównych ról, przyznał, że z powodu tego filmu stał się obiektem ataków - głównie w internecie - osób, które uważają, iż swoim występem szkaluje dobre imię Polski. - Wiedziałem, że gromy będą. To było nieuniknione - komentował Stuhr w \"Kropce nad i\" w TVN24. - Przyjmuję ciosy od tzw. hejterów - mówił aktor, przytaczając jako przykład pogróżki pod swoim adresem, np. że ktoś chce \"przetrzepać mu skórę\". Stuhr podkreślił, że cieszy się, że film \"Pokłosie\" powstał; wyraził też nadzieję, że \"zostanie on na lata\", w odróżnieniu od \"kilkudniowej jatki w internecie\". W październikowym wywiadzie dla PAP Stuhr, mówiąc o powodach, dla których zdecydował się przyjąć rolę w \"Pokłosiu\", powiedział: \"Uważałem, że należy zmierzyć się z historią i pokazać, że w naszych dziejach zdarzały się epizody, w których nie zawsze zachowywaliśmy się godnie. Nie chodzi tu o oskarżanie, tylko o prawdę\". Głosu wsparcia twórcom \"Pokłosia\" udzieliło m.in. Towarzystwo Jana Karskiego, które nazwało ten thriller filmem \"nawiązującym do najlepszych tradycji kina niepokoju moralnego\". Akcja \"Pokłosia\" rozgrywa się w 2001 r. na polskiej wsi. Głównymi bohaterami są dwaj bracia, Józef i Franciszek Kalina. Franek po latach emigracji wraca do kraju, zaalarmowany wieścią, że młodszy brat popadł w konflikt z mieszkańcami swojej wsi. Franciszek odkrywa, że przyczyną konfliktu jest dotycząca wioski mroczna tajemnica sprzed lat. Bracia próbują wspólnie dojść prawdy. Prowadzone przez nich śledztwo zaostrza jednak konflikt - ostatecznie przeradza się on w otwartą agresję ze strony mieszkańców. Ujawniona tajemnica odciśnie tragiczne piętno na życiu braci oraz ich sąsiadów. Pasikowski wyreżyserował ten film według własnego scenariusza, który skonsultował z dwojgiem naukowców: dr Krzysztofem Persakiem z Instytutu Pamięci Narodowej, autorem – wspólnie z Pawłem Machcewiczem – książki \"Wokół Jedwabnego\", i prof. Barbarą Engelking, kierowniczką Centrum Badań nad Zagładą Żydów Instytutu Filozofii i Socjologii Polskiej Akademii Nauk. Autorem zdjęć do \"Pokłosia\" jest Paweł Edelman. (TVN, Onet/PAP/wyborcza.pl,GK)", "entities": [[102, 114, "Maciej Stuhr"], [297, 302, "Maciej Stuhr"], [1828, 1833, "Maciej Stuhr"], [3171, 3183, "Maciej Stuhr"], [3185, 3198, "Ireneusz Czop"], [3200, 3219, "Jerzy Radziwiłowicz"], [3221, 3238, "Danuta Szaflarska"], [3634, 3639, "Maciej Stuhr"], [3884, 3889, "Maciej Stuhr"], [4062, 4067, "Maciej Stuhr"], [4259, 4264, "Maciej Stuhr"]]}]