[{"content": "45-letni pracownik naukowy Uniwersytetu Rolniczego w Krakowie przygotowywał zamach bombowy na prezydenta i premiera w Sejmie. Jego motywy były nacjonalistyczne, ksenofobiczne i antysemickie - poinformowało ABW. Nie ujawniono personaliów podejrzanego. Media twierdzą, że to Brunon K. Mężczyznę zatrzymano 9 listopada. Sąd aresztował go na trzy miesiące; grozi mu do 5 lat więzienia. Sąd, jako przesłankę aresztu, wskazał na możliwość matactwa oraz groźbę popełnienia przestępstwa przeciwko życiu, zdrowiu i mieniu w wielkim rozmiarze - podało ABW. Mężczyzna zamierzał zdetonować 4 tony materiałów wybuchowych, umieszczonych w samochodzie. Jak poinformowała prokuratura, celem zamachu miał być Sejm podczas posiedzenia z udziałem prezydenta, premiera i ministrów; zamachowiec uważał, że najlepszym momentem będzie rozpatrywanie projektu budżetu. Antoni Macierewicz komentując całe zdarzenie uważa, że mamy do czynienia z doniesieniami, które wydają się być \"dosyć szczególne\". - Loża pana prezydenta znajduje się bezpośrednio nad klubem parlamentarnym PiS. Rozumiem, że zamach byłby wymierzony w klub PiS i pana prezydenta. Dopóki nie uzyskamy jakiś bliższych informacji dopóty będę ostrożnie podchodził do całej tej kwestii - powiedział w rozmowie z portalem Fronda.pl. Zdaniem polityka PiS w sprawie doniesień na temat domniemanego zamachu rząd prowadzi politykę informacyjną mającą na celu \"wzrost w społeczeństwie poczucia zagrożenia działalnością terrorystyczną\". - Wskazując na bardzo określony typ poglądów i zachowań - dodaje. - Czekam na dalsze informacje. Jeśli mieliśmy do czynienia z realnym zagrożeniem to miało być ono skierowane przeciw PiS jako najbliższym ludziom siedzącym pod lożą pana prezydenta i to mnie bardzo niepokoi – uważa Macierewicz. (fronda.pl/PAP, Pog)", "entities": [[844, 862, "Antoni Macierewicz"], [1748, 1759, "Antoni Macierewicz"]]}]