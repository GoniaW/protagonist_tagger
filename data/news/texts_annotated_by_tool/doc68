[{"content": "Po raz XVI ogłoszony został konkurs o Polsko-Niemiecką Nagrodę Dziennikarską. Prace zgłaszane do konkursu powinny przybliżać życie codzienne i problemy społeczne sąsiedniego kraju; powinny przyczyniać się do poszerzania wiedzy Polaków i Niemców o sobie nawzajem, a także pomagać zrozumieć politykę, zjawiska gospodarcze, osiągnięcia nauki i kultury obu państw. Nadsyłane materiały dziennikarskie winny informować o życiu codziennym w kraju sąsiada, bieżących wydarzeniach lub ich kontekście. Dla fundatorów nagrody ważne jest, aby poprzez poruszanie takich zagadnień wspierać integrację obu narodów w Unii Europejskiej. W konkursie honorowane będą emocjonujące reportaże, dogłębne analizy, wywiady, komentarze i innowacyjne formy dziennikarskie. Jury w składzie: dziennikarze i przedstawiciele organizatorów wybierze prace wyróżniające się sumiennym zbadaniem i opracowaniem tematu, starannym doborem i przedstawieniem faktów, jak również językiem, stylem oraz ogólną zrozumiałością. Materiały powinny być opublikowane między 1 stycznia a 31 grudnia 2012 roku. Nagrodzone zostaną prace w kategoriach prasa, radio, telewizja. Laureaci otrzymają trzy równorzędne nagrody w wysokości 5 000 euro. Fundatorami Polsko-Niemieckiej Nagrody Dziennikarskiej są Fundacja Współpracy Polsko-Niemieckiej, Fundacja Roberta Boscha oraz sześć regionów partnerskich: województwa –zachodniopomorskie, lubuskie i dolnośląskie oraz landy – Meklemburgia-Pomorze Przednie, Brandenburgia i Wolne Państwo Saksonia. Warunki uczestnictwa oraz dodatkowe informacje dostępne są na: www.polsko-niemiecka-nagroda-dziennikarska.pl (JM)", "entities": [[1300, 1314, "PERSON"]]}]