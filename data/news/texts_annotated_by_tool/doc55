[{"content": "Jak powiedział PAP rzecznik Ministerstwa Administracji i Cyfryzacji Artur Koziołek, ustalono, że w ciągu najbliższych kilkunastu dni powinno odbyć się kolejne spotkanie, które mogłoby doprowadzić do wypracowania stanowiska podsumowującego przebieg dotychczasowych rozmów. Dodał, że poniedziałkowe spotkanie przebiegło w dobrej atmosferze. Ks. Piotr Gaś z Kościoła ewangelicko-augsburskiego powiedział PAP, że szef MAC Michał Boni podsumował dotychczasowy przebieg rozmów. \"Minister zapewnił, że propozycje Kościołów i związków wyznaniowych zostaną jeszcze raz przemyślane i w najbliższym czasie otrzymamy odpowiedź, być może z nowymi wariantami przekształcenia Funduszu Kościelnego. Stanowisko ministra jest otwarte. Myślę, że posuwamy się do przodu i dojdzie do wypracowania nowych propozycji\" – podkreślił. Dodał, że z Funduszu Kościelnego finansowane jest nie tylko ubezpieczenie duchownych, ale także renowacje obiektów zabytkowych. \"Przekształcenie Funduszu Kościelnego powinno objąć także ten aspekt\" - zaznaczył ks. Gaś. Przewodniczący Związku Gmin Wyznaniowych Żydowskich w Polsce Piotr Kadlcik powiedział PAP, że poniedziałkowa dyskusja była rzeczowa i – w jego ocenie - przybliża wszystkie strony do kompromisu. \"Szczegółowe rozwiązania jeszcze nie zostały zaproponowane, ale partnerska atmosfera i kierunek prowadzonych konsultacji pozwalają mieć nadzieję, że wypracowane stanowisko będzie zadowalające dla społeczności żydowskiej i wszystkich pozostałych związków wyznaniowych\" – podkreślił Kadlcik. Z kolei podczas piątkowego spotkania z Kościołem katolickim podjęto ustalenie, że zostanie przygotowana obustronna nota podsumowująca dotychczasowe rozmowy zespołów konkordatowych. Rząd proponuje likwidację Funduszu Kościelnego i wprowadzenie w zamian możliwości odpisu 0,3 proc. podatku dochodowego na rzecz Kościołów i związków wyznaniowych. Według Episkopatu Polski, odpis 0,3 proc. podatku jest za niski. Strona kościelna chce, by oscylował między 1 a 0,5-0,6 proc. podatku. Kościół uważa bowiem, że suma uzyskiwana z odpisu podatkowego nie osiągnie kwoty otrzymywanej dotychczas z Funduszu Kościelnego, a proces dochodzenia do tej kwoty trwać będzie kilka lat. Również inne Kościoły i związki wyznaniowe domagają się zwiększenia wysokości odpisu podatkowego. Polski Autokefaliczny Kościół Prawosławny sprzeciwia się zastąpieniu Funduszu Kościelnego odpisem podatkowym. Obecnie z Funduszu Kościelnego pokrywane są ubezpieczenia duchownych, którzy nie mają umów o pracę, m.in. misjonarzy i zakonników zakonów kontemplacyjnych. Fundusz finansuje działalność charytatywną, oświatowo-wychowawczą, remonty i konserwacje zabytków sakralnych oraz utrzymanie wydziałów teologicznych na wyższych uczelniach. Działa na rzecz wszystkich Kościołów i związków wyznaniowych. W planie budżetu na 2013 r. rząd zaplanował przekazanie na Fundusz Kościelny ponad 94,3 mln zł.", "entities": [[68, 82, "PERSON"], [343, 352, "PERSON"], [418, 429, "PERSON"], [1023, 1026, "PERSON"], [1089, 1102, "PERSON"], [1503, 1510, "PERSON"]]}]