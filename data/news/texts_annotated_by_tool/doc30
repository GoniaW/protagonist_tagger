[{"content": "Na początku posiedzenia posłowie mają zdecydować, czy wprowadzić do porządku obrad dwa punkty sporne. Jeden z nich dotyczy informacji premiera na temat skuteczności działań tarczy antykorupcyjnej w kontekście ujawnionych przez media taśm działaczy PSL. Inny to informacja szefa rządu w sprawie jakości stanowionego prawa w świetle wyroku Europejskiego Trybunału Sprawiedliwości z dnia 19 lipca 2012 r. dotyczącego przepisów ustawy z dnia 30 listopada 2009 r. o grach hazardowych. W Sejmie odbędzie się m.in. drugie czytanie pilnego, rządowego projektu noweli ustawy o ewidencji ludności i dowodach osobistych. Projekt przyjęty przez rząd 24 października, został skierowany do Sejmu, jako pilny ze względu na konieczność przesunięcia terminu wejścia w życie ustawy o dowodach osobistych. Wynika to z decyzji o zmianie projektu \"pl.ID - polska ID karta\", który zakłada m.in. wprowadzenie elektronicznych dowodów osobistych. Według projektu zniesienie obowiązku meldunkowego zostanie przesunięte z 1 stycznia 2014 r. na 1 stycznia 2016 r. Część przepisów regulujących kwestię meldunku zacznie obowiązywać od początku 2013 r. Nie będzie trzeba najpierw wymeldowywać się w jednym urzędzie, aby móc zameldować się w nowym miejscu. Wszystkie te czynności wykonamy w jednym urzędzie, z chwilą zameldowania się w nowym miejscu. Zgodnie z projektem od nowego roku wydłużony zostanie z 4 do 30 dni termin na zgłoszenie meldunku. Te formalności będzie mógł załatwić ustanowiony pełnomocnik. W środę posłowie rozpatrzą w drugim czytaniu projekt PO zmian w ustawie o ratownictwie medycznym. Chodzi o kryteria, jakie muszą spełniać lekarze pracujący w wyjazdowych zespołach specjalistycznych. Platforma chce zmienić ustawę, bo - jak argumentuje - jeśli tak się nie stanie, po 1 stycznia 2013 r. ponad 600 lekarzy straci uprawnienia niezbędne do pracy w zespołach ratownictwa medycznego. Ustawa o Państwowym Ratownictwie Medycznym określa m.in. skład specjalistycznych zespołów ratownictwa medycznego, w których od 1 stycznia 2013 r. świadczeń będzie mógł udzielać tylko tzw. lekarz systemu oraz pielęgniarka systemu lub ratownik medyczny. Sejm zajmie się też projektem PiS zmian w Regulaminie Sejmu. PiS chce m.in. likwidacji tzw. zamrażarki sejmowej i zakazu odrzucania w pierwszym czytaniu projektów obywatelskich. PiS postuluje również by pierwsze czytanie wszystkich projektów obywatelskich odbywały się zawsze na posiedzeniu plenarnym Sejmu (obecnie mogą się odbywać na posiedzeniu komisji). PiS chce również dać w swym projekcie opozycji większy wpływ na kształt porządku obrad Sejmu. Proponuje, by każdy klub parlamentarny miał prawo wprowadzenia do porządku dziennego posiedzenia izby jednego punktu. W czwartek posłowie rozpatrzą trzy projekty zmian w prawie mieszkaniowym - dwa projekty zupełnie nowych regulacji prawnych w tej sprawie (autorstwa PO i SLD) oraz jednego projektu PiS nowelizacji obecnej ustawy. Jak wynika z uzasadnień wszystkich trzech projektów, ich celem jest uporządkowanie aktualnie obowiązujących przepisów dotyczących spółdzielni mieszkaniowych. Obecna ustawa w ciągu ostatnich lat była bowiem przedmiotem licznych postępowań i orzeczeń Trybunału Konstytucyjnego, a w związku z tym - nowelizacji, które uczyniły ją mało czytelną i skomplikowaną. Posłowie chcą zatem uporządkować prawo dotyczące spółdzielni mieszkaniowych. W porządku obrad jest też projekt Ruchu Palikota nowelizacji Kodeksu postępowania administracyjnego. Jak wynika z uzasadnienia projektu, jego celem jest walka z przewlekłością postępowań administracyjnych. RP proponuje m.in., by urzędy płaciły 500 zł kary za każdy dzień zwłoki przy wydaniu decyzji administracyjnej. W piątkowym głosowaniu Sejm zdecyduje, czy uchylić immunitet posłowi PiS Antoniemu Macierewiczowi w związku z procesem karnym, który wytoczył mu lobbysta Marek Dochnal. Dochnal zarzuca Macierewiczowi pomówienie w jednym z programów telewizyjnych. Na początku listopada wniosek o uchylenie immunitetu Macierewiczowi pozytywnie zaopiniowała Komisja Regulaminowa i Spraw Poselskich. (JS)", "entities": [[3731, 3755, "Antoni Macierewicz"], [3812, 3825, "PERSON"], [3843, 3857, "Antoni Macierewicz"], [3958, 3972, "Antoni Macierewicz"]]}]