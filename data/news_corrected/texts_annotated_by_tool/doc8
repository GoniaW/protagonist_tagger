[{"content": "Ambasador, który w Polsce przebywa od dwóch tygodni, przedstawił je na wtorkowym spotkaniu z dziennikarzami w swojej rezydencji w Warszawie. Mull, który z polskimi dziennikarzami rozmawiał płynną polszczyzną, potwierdził, że w 2018 roku elementy projektowanej tarczy antyrakietowej USA zostaną rozmieszczone w Polsce. Ambasador podkreślił, że podczas spotkań w Pentagonie i Białym Domu przed przyjazdem do Polski urzędnicy zapewniali go, że prezydent Barack Obama nadal zamierza kontynuować program tarczy antyrakietowej. - Planujemy umieścić rakiety w Polsce w 2018 roku. (...) Jestem w 100 proc. pewien, że ten system będzie wykonany na czas - zapewnił Mull. Poinformował również, że w najbliższym czasie do Redzikowa koło Słupska, gdzie mają być ulokowane elementy tarczy, przyjedzie grupa z Departamentu Obrony. Pytany o możliwość zniesienia wiz dla Polaków, amerykański dyplomata powiedział, że Polska jeszcze nie spełnia wszystkich kryteriów. Bez wiz mogą podróżować do USA jedynie obywatele krajów, z których tylko 3 procent starających się o nie dostaje odmowę. - Teraz w Polsce to jest mniej więcej 9-10 procent. Według naszego prawa Polska jeszcze nie kwalifikuje się do uczestnictwa w programie Visa Waiver Program - tłumaczył Mull. - Nie jest to decyzja dyplomatyczna czy polityczna, lecz administracyjna - dodał. - Wiem, że jest to bardzo ważna sprawa dla Polaków. Prezydent Obama bardzo dobrze rozumie, że jest chęć uczestnictwa w tym programie, ale aby na to pozwolić, musielibyśmy zmienić nasze prawo, co jest najłatwiejsze - dodał. Przedstawiając swoje priorytety, wyjaśnił, że podczas pobytu w Polsce zamierza skoncentrować się na sprawach bezpieczeństwa Polski i Stanów Zjednoczonych. - Jesteśmy sojusznikami i bardzo chciałbym zacieśniać ten sojusz - podkreślił Mull. Przypomniał, że jednym z pierwszych spotkań, które odbył po przyjeździe do kraju, była inauguracja działalności pierwszego stacjonującego na stałe w Polsce pododdziału amerykańskich sił zbrojnych w Łasku. Uroczystość odbyła się 9 listopada. Nowy ambasador USA: zależy mi na mocniejszej przyjaźni - zobacz wideo!", "entities": [[451, 463, "Barack Obama"], [655, 659, "Stephen Mull"], [1238, 1242, "Stephen Mull"], [1388, 1393, "Barack Obama"], [1782, 1786, "Stephen Mull"]]}]