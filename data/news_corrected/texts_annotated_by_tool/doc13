[{"content": "Prokuratura wie już, kto inspirował działania Brunona K., ale z oczywistych względów nie ujawnia tej osoby. - To jest osoba znana, dlatego że jest wymieniona z imienia i nazwiska przez osobę podejrzaną. Dlatego też kontrolujemy tą sytuację - mówi w rozmowie z RMF FM prokurator Artur Wrona, szef Prokuratury Apelacyjnej w Krakowie. Jak dodaje jednak, nie jest to osoba znana publicznie. Prokurator podkreśla, że poglądy Brunona K. są ukierunkowane w ten sposób, że \"władza jako taka nie podoba mu się\", ale nie precyzuje swoich działań \"w kierunku jakiejś jednej konkretnej partii politycznej\". - Oczywiście, mówił tu o panu prezydencie, panu premierze i członkach rządu, ale również mówił o parlamentarzystach. Więc wskazywałby na to, jakby parlamentarzyści wszystkich opcji politycznych byli w jego zainteresowaniu, oczywiście w tym negatywnym tego słowa znaczeniu - mówi w rozmowie z RMF FM. Dopiero dzisiaj o 6 rano ABW i krakowska prokuratura zatrzymały drugiego mężczyznę, który pomagał Brunonowi K. Jednak dopiero jutro rano będzie wiadomo, czy prokuratura wystąpi do sądu o areszt. Trzecia podejrzana w sprawie zamachu osoba przebywa na wolności. Ma ona zarzut nielegalnego posiadania broni. Premier chwali służby  Szczegółowa analiza kontaktów Andersa Breivika prowadzona przez ABW naprowadziła na pierwsze ślady zatrzymanego 9 listopada mężczyzny, który planował zamach terrorystyczny na polskie władze - ujawnił we wtorek premier Donald Tusk. - Jest rzeczą oczywistą, i tego gratuluję Agencji Bezpieczeństwa Wewnętrznego, że na bardzo wczesnym etapie badań relacji Breivika, jak wiadomo, zakupił on niektóre komponenty do ładunków wybuchowych w Polsce poprzez internet. Szczegółowa analiza tych kontaktów, jaką wówczas przeprowadzała ABW, m.in. doprowadziła do pierwszych śladów, które zaowocowały 9 listopada zatrzymaniem podejrzanego - powiedział we wtorek Tusk na konferencji prasowej. Tusk: niech to będzie sygnał dla nas wszystkich  - Jeden nieodpowiedzialny osobnik jest w stanie doprowadzić do dramatu. Takie sytuacje obserwowaliśmy w wielu miejscach, jak USA, czy Norwegia. Nie można lekceważyć sygnału tego zdarzenia - mówił podczas konferencji prasowej. - To przekleństwo, które się wyraża w dość ponurym przysłowiu: mądry Polak po szkodzie, na szczęście okazało się nieprawdziwe w przypadku przygotowywanego zamachu - podkreślił premier.", "entities": [[46, 56, "Brunon K."], [278, 289, "Artur Wrona"], [420, 430, "Brunon K."], [993, 1005, "PERSON"], [1223, 1234, "PERSON"], [1253, 1269, "Anders Breivik"], [1441, 1452, "Donald Tusk"], [1576, 1584, "Anders Breivik"], [1870, 1874, "Donald Tusk"], [1900, 1904, "Donald Tusk"]]}]