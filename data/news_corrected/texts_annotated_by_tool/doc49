[{"content": "\"Sprawa wygląda na bardzo poważną - wiemy, że ewentualnym celem miały być konstytucyjne organy państwa: prezydent, Sejm, rząd RP\" - powiedział Graś w radiu TOK FM. Ocenił jednocześnie, że służby w tej sprawie zadziałały właściwie. - Skoro potencjalny zamachowiec został zatrzymany, to znaczy, że służby zadziałały dokładnie tak, jak trzeba i jak byśmy sobie tego w takich sytuacjach życzyli - podkreślił rzecznik rządu. Według niego premier Donald Tusk został o sprawie poinformowany kilkanaście dni temu. - Od kilkunastu dni pan premier wie, że tego typu działania prokuratury i służb w tej sprawie były prowadzone - powiedział Graś. Jak zaznaczył, w tej sprawie trzeba zaczekać na zaplanowaną na godz. 10 wspólną konferencję prasową krakowskiej prokuratury i ABW. - Wszystkie informacje, szczegóły na pewno dzisiaj w trakcie konferencji prasowej zostaną podane. Trzeba cierpliwie poczekać jeszcze do godz. 10 - zaznaczył rzecznik rządu.", "entities": [[143, 147, "Paweł Graś"], [441, 452, "Donald Tusk"], [629, 633, "Paweł Graś"]]}]