[{"content": "Decyzje na temat ewentualnego wejścia do rządu nie zapadną jednak szybko. Według informacji \"Rz\" Piechociński podejmie decyzję dopiero za dwa tygodnie - po posiedzeniu Rady Naczelnej Stronnictwa. Już teraz jednak wiadomo, że jeżeli wejdzie do rządu, to raczej nie - jak sugerowano wczoraj - na wicepremiera bez teki. - Powinien objąć kierowanie konkretnym ministerstwem - stwierdził w rozmowie z dziennikiem jeden z prominentnych działaczy PSL. W grę wchodzi resort gospodarki lub transportu. To nie jedyne prawdopodobne zmiany. Z informacji \"Rzeczpospolitej\" wynika, że z rządu odejdzie Ewa Kierzkowska, która - jak stwierdził rozmówca gazety z PSL - \"zbyt demonstracyjnie okazywała niechęć nowemu prezesowi\". Waldemar Pawlak obrażony Dotychczasowy szef PSL odrzucił ponowioną przez Piechocińskiego propozycję w rządzie. Co więcej, obaj panowie rozmawiali ze sobą za pośrednictwem mediów. Niechęć Pawlaka do swojego następcy jest więc widoczna na każdym kroku. - Widać, że Pawlak nie umie sobie z tą przegraną poradzić, górę biorą u niego emocje. Mógł się zachować godniej, z większą klasą, jakiej oczekuje się od polityka z takim doświadczeniem jak on - skomentował dr Bartłomiej Biskup, politolog z Uniwersytetu Warszawskiego. Tusk spotka się dziś z Piechocińskim?  Najprawdopodobniej dziś, przed posiedzeniem rządu, premier Donald Tusk spotka się z nowym szefem PSL Januszem Piechocińskim – poinformowały źródła PAP w Platformie Obywatelskiej już po posiedzeniu zarządu krajowego partii. Z kolei jutro środę ma dojść do rozmowy ścisłych kierownictw PO i PSL – to spotkanie może jednak zostać przełożone na inny termin w związku ze szczytem UE, na który w czwartek udaje się premier. Politycy PO zapewniają, że nie będą poganiać koalicjanta, aby ten możliwie szybko wskazał nowego kandydata na ministra gospodarki, po tym gdy z rządu odszedł Waldemar Pawlak, który przegrał z Piechocińskim wybory na szefa PSL. - Przejrzeliśmy nawet statut PSL - skoro jest tak, że najpierw muszą się ukonstytuować naczelne gremia partii, to my poczekamy – powiedział PAP ważny polityk PO. Piechociński - który w poniedziałek rozmawiał telefonicznie z premierem - oświadczył, pytany o obsadę resortu gospodarki po odejściu Pawlaka, że wysunięcie kandydata do rządu należy do kompetencji Naczelnego Komitetu Wykonawczego PSL, który wybrany ma zostać na posiedzeniu Rady Naczelnej Stronnictwa 1 grudnia. Rozmówcy poinformowali też, że dopóki PSL nie wskaże następcy Pawlaka w rządzie, resortem pokieruje najprawdopodobniej któryś z wiceministrów. - Pawlak przekazał obowiązki Mieczysławowi Kasprzakowi, ale nie jest wykluczone, że premier wskaże Tomasza Tomczykiewicza. W końcu to PSL wycofuje się na razie z rozmów personalnych – argumentował jeden z szefów regionów PO. Kasprzak reprezentuje w resorcie gospodarki PSL, a Tomczykiewicz – PO. Rozmówcy PAP poinformowali też, że Pawlak już po przegranej z Piechocińskim na kongresie miał mówić, że rozważa wycofanie się na dłuższy czas z polityki. - Na zarządzie rozmawialiśmy o całej drodze jaką Pawlak przeszedł począwszy od lat 90-tych, już kilka razy powracał z niebytu, a teraz stracił stanowisko szefa partii. Miałby dokąd odejść na dłużej, a trudno się też dziwić, że nastąpiło \"zmęczenie materiału\" - ocenił polityk z władz PO. (\"Rzeczpospolita\"/PAP, RZ/TR)", "entities": [[97, 109, "Janusz Piechociński"], [588, 603, "Ewa Kierzkowska"], [711, 726, "Waldemar Pawlak"], [784, 799, "Janusz Piechociński"], [898, 905, "Waldemar Pawlak"], [974, 980, "Waldemar Pawlak"], [1171, 1188, "Bartłomiej Biskup"], [1230, 1234, "Donald Tusk"], [1253, 1266, "Janusz Piechociński"], [1328, 1339, "Donald Tusk"], [1370, 1392, "Janusz Piechociński"], [1845, 1860, "Waldemar Pawlak"], [1879, 1892, "Janusz Piechociński"], [2076, 2088, "Janusz Piechociński"], [2209, 2216, "Waldemar Pawlak"], [2450, 2457, "Waldemar Pawlak"], [2533, 2539, "Waldemar Pawlak"], [2560, 2585, "Mieczysław Kasprzak"], [2630, 2652, "Tomasz Tomczykiewicz"], [2756, 2764, "Mieczysław Kasprzak"], [2807, 2820, "Tomasz Tomczykiewicz"], [2862, 2868, "Waldemar Pawlak"], [2889, 2902, "Janusz Piechociński"], [3030, 3036, "Waldemar Pawlak"]]}]