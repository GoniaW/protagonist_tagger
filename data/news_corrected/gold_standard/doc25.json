[{"content": "Posiedzenie zarządu, początkowo planowane na początek grudnia, zostało ostatecznie zwołane na środę po poniedziałkowej rozmowie szefa Sojuszu Leszka Millera i sekretarza generalnego partii Krzysztofa Gawkowskiego. Miller podkreślił w rozmowie z PAP, że w czwartek rozpoczyna się szczyt UE poświęcony negocjacjom budżetowych. - Chcemy, by nasi europosłowie zapoznali nas z sytuacją, a później byśmy przyjęli jakiś punkt widzenia w tej sprawie. Po drugie, żebyśmy przyjęli kalendarz polityczny do końca roku - powiedział lider SLD. Przypomniał, że Sojusz planuje w najbliższym czasie dwa istotne przedsięwzięcia: 13 grudnia ma się odbyć spotkanie poświęcone 10. rocznicy zakończenia negocjacji akcesyjnych Polski do UE w 2002 r., a trzy dni później politycy SLD i Ruchu Palikota spotkają się przed gmachem warszawskiej Zachęty, żeby upamiętnić 90. rocznicę zamordowania pierwszego prezydenta II RP Gabriela Narutowicza. Według zapowiedzi SLD i RP ma to być kolejny element sprzeciwu obu ugrupowań wobec ofensywy sił skrajnej prawicy w Polsce. Podczas posiedzenia zarządu ma zostać poruszony również temat sobotniej zmiany na fotelu prezesa PSL. Wicepremier Waldemar Pawlak przegrał wybory z posłem Januszem Piechocińskim. Głosy delegatów rozłożyły się niemal po równo: Piechociński otrzymał ich 547; Pawlak 530. Pawlak złożył dymisję z funkcji wicepremiera i ministra gospodarki, dymisja została przyjęta. Piechociński opowiadał się za tym, by jego poprzednik pozostał w rządzie przynajmniej do marca przyszłego roku. Według Millera z powodu zmian w PSL nie dojdzie do rozpadu koalicji, którego powodem mógłby być konflikt w Stronnictwie. - Nie sądzę, żeby doszło do podziału - to jest konflikt głównie między byłym prezesem a obecnym. Trudno się przegrywa, to wiem z własnego doświadczenia. Waldemar Pawlak to nie jest człowiek, którego można dowolnie przesuwać i on na pewno potrzebuje czasu, żeby się otrząsnąć po porażce - uważa lider SLD. (JS)", "entities": [[142, 156, "Leszek Miller"], [189, 212, "Krzysztof Gawkowski"], [214, 220, "Leszek Miller"], [768, 776, "Janusz Palikot"], [896, 916, "Gabriel Narutowicz"], [1155, 1170, "Waldemar Pawlak"], [1196, 1218, "Janusz Piechociński"], [1267, 1279, "Janusz Piechociński"], [1298, 1304, "Waldemar Pawlak"], [1310, 1316, "Waldemar Pawlak"], [1404, 1416, "Janusz Piechociński"], [1523, 1530, "Leszek Miller"], [1790, 1805, "Waldemar Pawlak"]]}]