[{"content": "Tusk był pytany we wtorek na konferencji prasowej, czy w związku ze zmianą przywództwa w PSL, planuje zmiany w rządzie. - Nie przewiduję w najbliższym czasie jakiejś zasadniczej rekonstrukcji rządu. Natomiast w obrębie ministerstw - które są w dyspozycji naszego koalicjanta PSL - pozostawiam to do dyspozycji władz Polskiego Stronnictwa Ludowego - powiedział szef rządu. Tusk zapowiedział, że po 1 grudnia spotka się z nowym szefem PSL. - Na początku grudnia będziemy wiedzieli, czy zmiana będzie dotyczyła tylko jednego resortu - powiedział Tusk. - Ustaliliśmy z nowym prezesem PSL, że po 1 grudnia dojdzie do naszego spotkania w cztery oczy, a następnie spotkania koalicyjnego, po to, aby w związku z dymisją premiera Pawlaka ustalić szczegóły zmian w rządzie. Nie należy spodziewać się rewolucji - dodał. Tusk oświadczył we wtorek, że jest \"zupełnie spokojny\" o przyszłość koalicji PO-PSL po wyborze Janusza Piechocińskiego na nowego prezesa Polskiego Stronnictwa Ludowego. Szef rządu powiedział, że z zadowoleniem przyjął deklarację Piechocińskiego, którą ten wygłosił po wyborze na nowego szefa PSL, że z jego punktu widzenia koalicja PO-PSL jest bezdyskusyjnie wartością, którą on ma zamiar chronić i wzmacniać. - Dzisiaj (Piechociński) te słowa potwierdził argumentując bardzo jednoznacznie, więc jestem zupełnie spokojny o przyszłość koalicji pod nowymi rządami w PSL - oświadczył Tusk na konferencji prasowej. Zaznaczył, że to do PSL należy decyzja, kto zastąpi w rządzie poprzedniego prezesa PSL Waldemara Pawlaka. - To jest zasada, której trzymamy się w relacjach koalicyjnych. Szanujemy partnera i to on będzie decydował, kto reprezentuje Stronnictwo w rządzie - powiedział Tusk. Jak dodał, osoba ta \"oczywiście musi spełniać standardy, które są wymagane\". Nowy szef PSL Janusz Piechociński zapowiedział wcześniej, że posiedzenie nowej Rady Naczelnej, która wybierze nowy Naczelny Komitet Wykonawczy, odbędzie się 1 grudnia. Jak podkreślał, to do kompetencji NKW należy przedstawienie kandydata PSL do funkcji w rządzie, po odejściu dotychczasowego wicepremiera, ministra gospodarki Waldemara Pawlaka, który zrezygnował z udziału w rządzie po przegranych wyborach na prezesa PSL. W poniedziałek premier zaakceptował dymisję Waldemara Pawlaka, który przegrał z Piechocińskim w wyborach szefa PSL, z funkcji wicepremiera i ministra gospodarki. - (Pawlak) nie pozostawił żadnej wątpliwości, że chce, aby ta dymisja skutkowała natychmiast. Rozumiem te postawę. Wolałbym, oczywiście, szczególnie w tych trudnych czasach, aby rząd pracował w bardzo stabilnych warunkach, ale na rzeczywistość nie można się obrażać - podkreślił Tusk. Premier poinformował, że przesłał do prezydenta odpowiednie dokumenty w związku z dymisją Pawlaka. (JS)", "entities": [[372, 376, "Donald Tusk"], [543, 547, "Donald Tusk"], [721, 728, "Waldemar Pawlak"], [809, 813, "Donald Tusk"], [904, 927, "Janusz Piechociński"], [1038, 1053, "Janusz Piechociński"], [1230, 1242, "Janusz Piechociński"], [1390, 1394, "Donald Tusk"], [1507, 1524, "Waldemar Pawlak"], [1687, 1691, "Donald Tusk"], [1784, 1803, "Janusz Piechociński"], [2096, 2113, "Waldemar Pawlak"], [2237, 2254, "Waldemar Pawlak"], [2273, 2286, "Janusz Piechociński"], [2358, 2364, "Waldemar Pawlak"], [2634, 2638, "Donald Tusk"], [2730, 2737, "Waldemar Pawlak"]]}]