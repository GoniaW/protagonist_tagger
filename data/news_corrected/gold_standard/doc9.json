[{"content": "Prognozę zatytułowaną \"Looking to 2060: Long-term global growth prospects\" (Patrząc w kierunku 2060 r. Perspektywy długoterminowego globalnego wzrostu) opublikowała OECD czyli organizacja skupiająca 30 najbogatszych państw świata, w tym Polskę. Ekonomiści przewidują dla naszego kraju dwa scenariusze. Twierdzą, że jeśli będziemy się reformować tak, jak teraz, czyli bez większego wysiłku i bólu, to w 2060 r. przeciętny Polak będzie biedniejszy od przeciętnego Chińczyka i o połowę biedniejszy od Amerykanina. Jeśli jednak się wysilimy, to mamy szansę na korektę prognozy na plus i podobne zarobki jak Chińczycy. Potem już łatwiej będzie nam utrzymać ten poziom. A wysilić się warto. Z prognozy wynika bowiem, że w latach 2011- 30 r. średnie tempo polskiego wzrostu osiągnie 2,6 proc., a potem, po 2030 tylko 1 procent! To nawet nieco poniżej tempa wzrostu wynikającego z postępu technologicznego. Zielona wyspa? Jednak nie Co więc się stało z polską zieloną wyspą? Ekonomiści OECD pozostają niewzruszeni na te piękne metafory. Problem naszego kraju polega na tym, że wypłaca ostatnie korzyści z tzw. dywidendy demograficznej. To okres, kiedy kluczowym czynnikiem rozwoju jest duża liczba młodych ludzi i stosunkowo niewielka starszych do utrzymania. Ta sytuacja zdecydowanie się zmienia, ponieważ dzietność spada. W połowie stulecia będziemy jednym, z najstarszych społeczeństw Europy, na dodatek o najmniejszym udziale osób pracujących w grupie powyżej 15. roku życia. A polityka pronatalna rządu może nie wystarczyć, bo przecież wszystko zależy od konkretnych osób, tego, kiedy i czy w ogóle zechcą mieć dzieci. Jak czytamy w \"Polityce\", są jednak inne recepty, poza rodzeniem dzieci. To bardziej energiczne reformy instytucji, lepsze kształcenie obywateli oraz modernizacja systemu nauki i innowacji. A niestety w żadnej  tych dziedzin nie odnosimy spektakularnych sukcesów. Autorzy raportu twierdzą także, że wyjściu z kryzysu nie będzie towarzyszyć rewolucja. I proponują politykom, by potraktowali prognozę jako jeden ze scenariuszy, nie zapominając oczywiście o wszystkich czynnikach, które mogą je pokrzyżować. Co nie zmienia faktu, że recepta mówiąca, iż pora wziąć się do reform, nie straci na ważności. Więcej w najnowszej \"Polityce\". (Polityka, Onet/JM)", "entities": []}]